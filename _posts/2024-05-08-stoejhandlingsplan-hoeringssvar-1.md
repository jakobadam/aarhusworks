---
title: "Høringssvar 1 vedrørende Aarhus Kommunes
Støjhandlingsplan 2024"
author: Jakob Aarøe Dam et al.
categories: vejstøj
---

Giber Ringvej Gruppen henstiller hermed til, at Aarhus Kommunes Støjhandlingsplan 2024 bør
forkastes. Den er forældet, mangelfuld, utilstrækkelig og har direkte sundhedsskadelig
konsekvenser for et meget stort antal borgere i kommunen. Af samme grund henstilles der til, at
politikerne foretager en markant stramning af den eksisterende støjpolitik og pålægger
forvaltningen en række krav med det formål at sikre borgerne mod sundhedsskadelig støj.

Herunder at:

- Grænseværdien for vejstøj i kommunen sænkes til den af WHO stærkt anbefalede grænseværdi
  på 53 dB
- Der opstilles konkrete målsætninger om at reducere antallet af borgere, der udsættes for
  sundhedskadelig støj
- Den optionelle cost-benefit-analyse (omtalt i støjbekendtgørelsen) gøres obligatorisk
- Nyeste viden om den oplevede støjgene ift. farten, typen af køretøj, adgang til stilleside osv.
  inkorporeres i planen
- Virksomheder, skoler, daginstitutioner og rekreative områder indgår i støjberegningerne og
  planen
- Der for hvert større vejsegment (indfaldsveje, ringveje, motorveje) udarbejdes en tabel med
  antallet af borgere der er generet af vejstøj og oplever søvnforstyrrelser. Der skal være et
  overblik over antallet af alle de kendte negative helbredseffekter pr år og den estimerede ekstra
  udgift/år på baggrund af de forøgede risici, og en plan for at sænke støjen for det enkelte
  vejsegment.
- Der udarbejdes en vurdering af de seneste fem års indsats
- Konsekvenserne af mobiletsplanen og især den medfølgende fortætning af trafikken på de store veje inkluderes i
  støjhandlingsplanen

Der henstilles til, at politikerne (for alvor) begynder at investere i borgernes sundhed ved at
afsætte faste og betydelige årlige bevillinger til støjreducerende tiltag. Yderligere henstilles der til,
at politikerne, med udgangspunkt i de mange banebrydende resultater fra andre europæiske byer,
beslutter sig for at gøre hele Aarhus-området til et ‘City 30’ km/t byområde med henblik på at
reducere støjen med ca. 50%.

Punkterne uddybes i resten af høringssvaret.

## Manglende evaluering af den forrige støjplan

Det første afsnit i en tilbagevendende støjrapport kunne passende være en evaluering af den
forrige. Hvilke indsatser er realiseret? Var indsatserne tilstrækkelige? Hvad virkede? Hvad virkede
ikke? Hvordan gik det med jordvoldene (indsats fra 2018 plan)? Har vi lært noget om støj i
etableringen af en ny vej som Giber Ringvej?
Det ovenstående er egentlig et krav
jvf. [Støjbekendtgørelsens § 26](https://www.retsinformation.dk/eli/lta/2021/2092#Par28), hvori der præciseres at planen
skal indeholde _“… evaluering af gennemførelsen og resultaterne af støjhandlingsplanen.”_

**_Forslag_**: Tilføj evalueringen

## Planen er svært tilgængelig

Giber Ringvej Gruppen mener, at Aarhus Kommunes Støjhandlingsplan bør være mere tilgængelig
og mere konkret; se fx tabellen underneden fra Lyngby-Taarbæks Støjhandlingsplan 2024, med
pædagogiske farver, og deres efterfølgende meget konkrete analyse af tallene. I Aarhus bliver vi
spist af med, at grunden til at rekordmange boliger er støjbelastet blot skyldes byfortætning [[afsnit
6, s.16](https://aarhusworks.com/assets/aak-stoejhandlingsplan-2024/handlingsplaner/AAK-2024.pdf#page=16)].

Vi hæfter os yderligere ved, at flere støjhandlingsplaner for andre kommuner pointerer: _“Der er
desuden sket en udvikling og forbedring af de metoder, der anvendes til kortlægning af trafikstøjen
ved etageboliger, som kan betyde, at flere boliger får status som støjbelastede.”_
[Støjhandlingsplan Lyngby-Taarbæk, s.4](https://aarhusworks.com/assets/aak-stoejhandlingsplan-2024/handlingsplaner/Lyngby-Taarbaek-2024.pdf#page=4)
— det er uklart om denne viden er med for Aarhus.

_**Forslag**_: Gå gennem støjrapporten og fjern tom snak og ligegyldigheder såsom at Aarhus bygger
på et fingerplansprincip.

![lyngby-taabaek-tabel.png](/assets/aak-stoejhandlingsplan-2024/lyngby-taabaek-tabel.png)
<small><center>Tabel over støjbelastede boliger i Lyngby-Taarbæk</center></small>

## Giber Ringvej mangler / forældet støjkortlægning

En støjhandlingsplan anno 2024 der baserer sig på trafiktal fra 2021 er problematisk. For det
første vil planen allerede ved dens vedtagelse være forældet, og for det andet, fordi den ikke
reflekterer de væsentlige ændringer i støjsituationen der har været siden coronaåret 2021. En
væsentlig ændring kan man ikke komme uden om, at en ny ringvej også er; det er derfor helt
nødvendigt at revidere og bringe planen op til nutiden for at sikre folkesundheden.

Giber Ringvej Gruppen påpeger, at trafiktallene skal opdateres for at opfylde
[støjbekendtgørelsens § 28](https://www.retsinformation.dk/eli/lta/2021/2092#Par28), der siger: _“Støjhandlingsplaner
skal desuden gennemgås og om
nødvendigt revideres, når der sker væsentlige ændringer, som påvirker den eksisterende
støjsituation.”_

_**Forslag**_: Trafiktallene skal opdateres til nutiden.

Giber Ringvej Gruppen finder det uklart hvordan støjkortlægningen er foregået. Herunder især
hvordan og om vejes beliggenhed, omgivelser og belægning indgår, hvilke
gennemsnitshastigheder der er benyttet og om disse hastigheder justeres for det frie flow i
nattetimerne, hvordan vejrpåvirkningen indgår, hvad de konkrete trafiktal for hvert vejsegment er
og hvordan støjskærme indgår i beregningerne.

_**Forslag**_: Handlingsplanen skal præcisere alt det ovenstående.

## Manglende konkret målsætning

Det er fint nok med en blød målsætning som _"støjgenerne minimeres, så alle borgere kan bo,
arbejde og opholde sig i gode
miljøer"_ [afsnit 6, s.17](https://aarhusworks.com/assets/aak-stoejhandlingsplan-2024/handlingsplaner/AAK-2024.pdf#page=17) -
det kan vi alle blive enige om er godt.

Men i praksis er det tydeligt, at det er mislykkedes. Der bliver år for år flere boliger, der udsættes
for sundhedsskadelig støj, og det er ikke så underligt, når kommunen, systematisk i
planlægningen af nye boliger og veje såsom Giber Ringvej, tilføjer et betydeligt antal nye belastede boliger til
statistikken, og ikke gør meget andet end at vedligeholde med
støjdæmpende asfalt, hvis effekt har vist sig at være begrænset.

De foregående planer har resulteret i en støjkatastrofe – og vi har nu en situation, hvor hele
168.880 personer i den “lovbestemte del af kortlægningen” + dem i resten af kommunen +
personer udsat for vejstøj i virksomheder / daginstitutioner / skoler er belastet af støj over WHOs
grænse på 53db.

_**Politisk forslag:**_ Vi har brug for en konkret målsætning som kan tjene som styringsredskab til at
fokusere indsatsen mod støj. Fx "ingen boliger skal udsættes for sundhedsskadelig støj over 53
dB i 2035." Så kan vi arbejde tilbage ud fra det.

## Manglende forventet støjbelastning

I en 5-års plan vedrørende støj, burde det være obligatorisk at vurdere og estimere udviklingen af
støj over de næste fem år. Men planen vurderer kun effekten af konkrete tiltag, og ikke den
samlede forventede støjudvikling i kommunen som helhed. Hvis denne praksis skulle
sammenlignes med et finansielt budget, så ville det svare til at lave et budget kun for
indtægtssiden.

Når kommunen fx planerer med en ny vej, der kaster sundhedsskadelige støj over tusindvis af
mennesker, så er det yderst problematisk ikke at medtage denne forventede 'udgift' i planen.

Og det samme kan man sige om lukningen af veje i indre by, og den dermed følgende fortætning
og øgede støj på hovedvejene, der i forvejen er de største bidragsydere af vejstøj.

Og hvor er der noget om overgangen til elbiler? Disse bidrager både positivt og negativt i
støjregnskabet. Positivt i indre by (ingen motorstøj), men negativt på indfaldsvejene (bredere dæk
og højere vægt
giver [øget støj fra ca. 30 km/t](https://podcasts.apple.com/dk/podcast/trafikst%C3%B8j/id1617778738?i=1000556285483).

Vi har behov for transparens, så støjtiltagenes effekt kan vurderes op imod de forventede
fremtidige forøgelser af støj. Indtil videre har tiltagene jo overhovedet ikke kunne følge med
vejstøjen.

_**Forslag**_: Den forventede fremtidige støjbelastning skal med i rapporten.

Giber Ringvej Gruppen mener ikke at støjplanens aktuelle beregning indfrier kravet i
[støjbekendtgørelsens § 26, 9](https://www.retsinformation.dk/eli/lta/2021/2092#Par26) da beregninger
i [afsnit 9, s.28](https://aarhusworks.com/assets/aak-stoejhandlingsplan-2024/handlingsplaner/AAK-2024.pdf#page=28) ikke
inkluderer negative effekter,
såsom dem nævnt ovenfor.

## Fjern skelnen mellem "lovbestemte del af kortlægningen" og hele kommunen

I handlingsplanen påpeges at kortlægningen ikke er lovbestemt for hele
kommunen [afsnit 1, s.5](https://aarhusworks.com/assets/aak-stoejhandlingsplan-2024/handlingsplaner/AAK-2024.pdf#page=5),
men blot for "det samlede byområde". I rapporten er et
kort [s.4](https://aarhusworks.com/assets/aak-stoejhandlingsplan-2024/handlingsplaner/AAK-2024.pdf#page=4) hvor
adskillige Aarhus-forstæder,
herunder bl.a. Skæring, Egå, Lystrup, Lisbjerg, Stavtrup, Kolt/Hasselager, Tranbjerg og Mårslet,
illustreres som værende udenfor det område der skal kortlægges, selvom de oplagt er en del af
det samlede byområde.

I den gældende støjbekendtgørelse [BEK nr 2092 af 18/11/2021](https://www.retsinformation.dk/eli/lta/2021/2092) findes
der ikke en nærmere
præcision af "samlede byområde", og det er uklart hvorfor planen ikke blot fokuserer på hele
kommunen.

Kommunen er i øvrigt heller ikke selv helt enig med kortet: _“... det sammenhængende byområde
inden for Ring 3 (motorvejs- og Bering-Beder
vejsringen).”_ [Trafikplan 2012, s.44](https://aarhus.dk/media/q5jfd31i/trafikplan-2012-06-12-web.pdf#page=44)

I
tabellen [afsnit 5, s. 13](https://aarhusworks.com/assets/aak-stoejhandlingsplan-2024/handlingsplaner/AAK-2024.pdf#page=13),
også vist på næste side, står der _“ANTAL BOLIGER OG PERSONER
OPGJORT PÅ BAGGRUND AF DEN GENNEMSNITLIGE BELASTNING OVER DØGNET I DET
LOVBESTEMT (sic) KORTLÆGNINGSOMRÅDE”_

Men kommunen anfører
i [afsnit 2, s. 6](https://aarhusworks.com/assets/aak-stoejhandlingsplan-2024/handlingsplaner/AAK-2024.pdf#page=6) at
det er hele kommunen, der er kortlagt: _“I Aarhus
Kommune er det valgt at kortlægge alle boliger i hele kommunen. Handlingsplanen og indsatserne
omfatter derfor hele kommunen.”_

Nu er vi alle forvirrede. Planen er for hele kommunen, men nogle af tallene er det ikke. Men vi kan
altså konkludere, at antallet af støjbelastede boliger og personer i hele kommunen, reelt er højere
end tallene i
tabellen [s. 13](https://aarhusworks.com/assets/aak-stoejhandlingsplan-2024/handlingsplaner/AAK-2024.pdf#page=13).

_**Politisk forslag:**_ Pålæg forvaltningen at udarbejde handlingsplanen (inkl. tabellerne) så den
omfatter hele kommunen.

## Inkonsistente data i tabeller

Giber Ringvej Gruppen bemærker at tallene i cellerne i de to tabeller
hhv. [s. 12](https://aarhusworks.com/assets/aak-stoejhandlingsplan-2024/handlingsplaner/AAK-2024.pdf#page=12)
og [s. 13](https://aarhusworks.com/assets/aak-stoejhandlingsplan-2024/handlingsplaner/AAK-2024.pdf#page=13) med
antallet af støjbelastede boliger ikke er ens. Cellerne er markeret på billedet med de røde pile. Det
er med til at skabe stor forvirring hos læseren med den skelnen ift. _“det lovbestemte
kortlægningsområde”_.

![aak-plan-stoejtabeller.png](/assets/aak-stoejhandlingsplan-2024/aak-plan-stoejtabeller.png)
<small><center>Støjbelastede boliger: Tabeller fra planen</center></small>

## Manglende referencer

En støjrapport er teknisk tungt stof der kalder på kildereferencer; dette ville lette læsningen og
øge rapportens gennemsigtighed og troværdighed.

Fx ville en reference til det sted i bekendtgørelsen, hvor der står nævnt noget om _"det
lovbestemte kortlægningsområde"_ være på sin plads.

Et andet eksempel.
I planen [s.17](https://aarhusworks.com/assets/aak-stoejhandlingsplan-2024/handlingsplaner/AAK-2024.pdf#page=17) står
der _"langt størstedelen af de støjbelastede boliger vurderes at have skiftet
vinduer enten som følge af støjgener eller som led i energirenoveringerne med tilhørende
fradragsordninger."_ Her er det uklart hvem der vurderer – subjektet er skjult – og hvis der er tale
om en konkret undersøgelse, så har vi behov for at vide hvilken, og hvornår, da vinduer har en
begrænset levetid.

Et tredje eksempel.
I planen [s.18](https://aarhusworks.com/assets/aak-stoejhandlingsplan-2024/handlingsplaner/AAK-2024.pdf#page=18) angives
det, at støjreducerende asfalt kan give en støjreduktion på op til 4 dB.
Tallet angives at stamme fra Miljøstyrelsen, men hvilken konkret undersøgelse er ikke angivet.

Et fjerde eksempel.
_“Udgifterne til støjisolering og støjskærme er relativ store i forhold til den effekt der kan opnås”_
[afsnit 8, s.27](https://aarhusworks.com/assets/aak-stoejhandlingsplan-2024/handlingsplaner/AAK-2024.pdf#page=27). Det
er uklart hvordan kommunen er kommet frem til denne konklusion. Støjplanen
indeholder ikke en cost-benefit-analyse. Vi har behov for en reference der bakker denne løse
påstand op.

_**Forslag**_: Indsæt referencer og drop løse påstande. Det vil også lette arbejdet for den næste
medarbejder, der bliver sat til at revidere planen. Og benyt gerne hyperlinks.

## Uklar effekt af støjtiltag

Det er uklart hvordan
tabellerne [afsnit 9, s. 28](https://aarhusworks.com/assets/aak-stoejhandlingsplan-2024/handlingsplaner/AAK-2024.pdf#page=28)
skal forstås, hvad der konkret er med i
beregninger og hvordan tallene er fremkommet. Og ikke mindst, hvilke relation IHD-incidensraten
oppe i hjørnet har til støjtiltagenes effekt.

Hvorfor indeholder tabellerne ikke før / efter værdier? Og det samme for IHD?

_“HØJ GRAD AF GENER (HA)"_. Dette virker forkert som tabel overskrift.

Der mangler en uddybning af, hvilke støjtiltag der er med, og hvad deres effekt er. Det virker
usandsynligt, at rapportens eneste reelle tiltag, overfor de store veje, der bidrager med absolut
mest støj - vedligehold med støjreducerende asfalt - har en effekt der berettiger det samlede fald i
personer. Med mindre at husene befinder sig lige i kanten af støjintervallerne. Dette indikerer også
faren ved at benytte store støjintervaller som den eneste repræsentation af effekten - skiftet
mellem intervallerne kan være højt uden at effekten overhovedet er hørbar og vice versa.

_**Forslag:**_ Tabellerne skal indeholde før / efter tal, og i tillæg burde der være en graf med 1dB
intervaller.

_**Forslag:**_ Vedlæg regnearket eller noget andet der udspecificerer beregningerne.

Følgende sætningen giver ikke mening: _“Det vurderes imidlertid at den reelle positive effekt af
støjreducerende foranstaltninger, vil ramme et begrænset antal personer, da hoveddelen af de
støjbelastede boliger allerede har forbedret det indendørs støjniveau med
facadeisolering."_ [s.28](https://aarhusworks.com/assets/aak-stoejhandlingsplan-2024/handlingsplaner/AAK-2024.pdf#page=28)
Skal _"støjreducerende foranstaltninger"_ ændres til facadeisolering?

_"Det vurderes altså at være i det offentlige rum, hvor flest belastes af trafikstøj og ligeledes hvor
flest vil have en effekt af støjreducerende tiltag. Derfor ligger Aarhus Kommune op til at det
primære tiltag netop vil være støjgunstig asfalt, som vil gavne alle i det offentlig rum omkring
vejene."_

Giber Ringvej Gruppen betvivler størrelsen af effekten af den såkaldte støjdæmpende asfalt (4 db)
[s.18](https://aarhusworks.com/assets/aak-stoejhandlingsplan-2024/handlingsplaner/AAK-2024.pdf#page=18), under
henvisning
til [Vejdirektoratets rapport, s.2](https://www.vejdirektoratet.dk/api/drupal/sites/default/files/2019-11/KVS%20-%20Konklusionsnotat_wcag.pdf#page=2),
hvor der står, at asfalten kan dæmpe
_“svarende til ca. 2dB”._

Vi betvivler derfor også effekten, som angivet i tabellen, da datagrundlaget er forkert.

Yderligere, bemærker vi at naboerne til Giber Ringvej deler den samme dårlige oplevelse af den
såkaldte støjdæmpende asfalt som andre steder i landet, hvilket for Vejdirektoratet har haft
følgende konsekvens:

_"Derfor har direktoratet nu fået en direkte ministeriel ordre om at finde alternativer i fremtiden og
samtidig erstatte den oprindelige forventning til støjreduktion med den faktiske og lavere i sin
støjmodellering af, hvor mange boliger der er
påvirket."_ - [Ingeniøeren - Støjdæmpende asfalt larmede for meget](https://ing.dk/artikel/stoejdaempende-asfalt-larmede-meget-nu-faar-flere-husejere-erstatning-og-stoette)

## Grænseværdien på 58 dB er alt for høj

Beviserne for vejstøjens farlighed bliver flere og flere og mere og mere velunderbygget. Listen
over de negative konsekvenser er indenfor de seneste 10 år blevet skræmmende lang, og senest
opsummeret i 2024 i [Health position paper and redox perspectives - Disease burden by
transportation noise; Noise, disease, and redox processes](https://forskning.ruc.dk/en/publications/health-position-paper-and-redox-perspectives-disease-burden-by-tr)

Følgende sygdomme er med i artiklen:

- Iskæmisk hjertesygdom,
- Hjertesvigt
- Stroke
- Type 2 diabetes
- Demens
- Brystkræft
- Tinnitus
- Stress

_“Resultaterne peger på, at der generelt er en sammenhæng mellem støj og en øget risiko for
hjertekar-sygdomme, type 2-diabetes og brystkræft, selv om støjen holder sig under
grænseværdien på 58 dB. Vi ser faktisk, at vejstøj synes at øge risikoen for flere af sygdommene
allerede fra omkring 35-40 dB, som er der, hvor vores estimering af støj starter”_

-

Professor Mette
Sørensen [Shhhh… Støj måske mere skadeligt end troet](https://www.cancer.dk/nyheder-og-fortaellinger/2022/shhhh-stoej-maaske-mere-skadeligt-end-troet/)

Et stort antal borgere føler med rette, at de bliver udsat for uacceptabelt meget vejstøj. Noget
som forskningen også bekræfter dem i er sundhedsskadelig. Alligevel har vi en kommune, der uanfægtet fortsætter med at
projektere nye veje og og udstykninger, hvor borgerne må regne med
støjgrænseværdier, der når helt op til det maksimale niveau, og med garanti efter noget tid går
over dem. Det er et absurd maskespil som er med til at grave en dyb og unødvendig kløft mellem
borgerne og den kommunale forvaltning der burde arbejde i borgernes interesse, men som
overhovedet ikke gør det, når vi taler om støj. Det ender i høj grad lige netop med det, som
kommunen gerne vil undgå: Mistillid og være endnu, en åbenlys ligegyldighed over for borgernes
sundhed.

Det er ganske bekymrende, at kommunen systematisk kaster befolkningen ind i
sundhedsskadelig støjområder uden overhovedet at vurdere konsekvenserne heraf, misinformerer
herom og endog prøver at overbevise borgerne om at det blot er en naturlig del af
samfundsudviklingen.

_“Overordnet set er udgangspunktet desværre, at man som grundejer må tåle en øgning i støj (som
udgangspunkt op til grænseværdien på 58 dB) som en naturlig del af samfundsudviklingen”_ -
Aarhus Kommune

Giber Ringvej Gruppen bemærker, at en samfundsudvikling, hvor myndighederne de facto
systematisk planlægger efter at påtvinge borgerne sygdom, ikke er en samfundsudvikling, vi
ønsker. Vi finder yderligere, at det er uacceptabelt og på ingen måder rimeligt, at kommunens veje
er sundhedsskadelige, og at kommunen ignorerer og løber fra dette ansvar.

_**Politisk forslag:**_ sænk støjgrænsen til den af WHO stærkt anbefalede grænse på max 53 dB
Lden / 45 dB Lnight.

## Indsatsen mod støj bør tage højde for forskellen i genen

I de senere år er forskerne blevet opmærksomme på en lang række faktorer, der har betydning for
vejstøjsgenen, herunder bl.a.

- om boligen har adgang til en stilleside
- hastigheden der bliver kørt med på vejen 
- om vejen kan ses 
- mængden af tung trafik

_“Ved Miljøstyrelsens vejledende grænse på 58 dB er cirka otte procent stærkt generet ved byveje,
mens det tilsvarende tal for motorveje er 22 procent. Det betyder, at motorvejsstøjen opleves som
10 dB mere generende end støjen fra
byveje.”_ - [TRAFIKSTØJ KRÆVER HANDLING](https://forcetechnology.com/-/media/force-technology-media/pdf-files/unnumbered/akustik/hvidbogstoej2020-web-nov21-nyeste.pdf)

Og den tunge trafik, der dominerer i lydbilledet, kører jo altså med samme hastighed på nogle
kommunale veje, fx Giber ringvej og Grenåvej, som på motorvejen og derfor lyder den på samme
måde her, måske endda endnu værre, pga start-stop accelerationer.

Giber Ringvej Gruppen mener derfor, at det er vigtigt at inkorporere denne ganske betydelige
gene-forskel i arbejdet med støjbekæmpelse; ellers vil det ramme skævt, da en naiv tilgang, uden
gene-korrektion, betydeligt forfordeler dem i områderne hvor støjen kommer fra veje med lavere
hastighed, adgang til stilleside osv.

## Brug nye metoder til at illustrere vejstøjens gene

En ting vi har lært fra Giber Ringvej er, at skarpe tærskelværdier på 58 dB og store støjintervaller
kan være farlige og manipulerende.

Lige under 58 dB ligger et hav af boliger i Tranbjerg og Mårslet som VVM-rapporten fra Giber
Ringvej har ignoreret. Mange mennesker er i området under 58 dB alligevel stærkt generet af
vejstøjen, og qua antallet, ville boligerne have domineret i VVM-rapportens støjanalyse, såfremt
de ikke var blevet sorteret fra.

Lad os minde hinanden om hvor
manipulerende [VVM-rapporten](https://bering-bedervejen.aarhus.dk/media/1992/vvm-redegoerelse.pdf) for Giber Ringvej
var, da den med
udgangspunkt i en mængde huse langs det eksisterende vejnet, der fik sænket støjen en enkelt
decibel, mens den ignorerede at tusindvis af mennesker blev pålagt sundhedsskadelig støj,
konkluderede: _“hovedtendensen er at der sker en støjmæssig
forbedring”_ [VVM, s. 225](https://bering-bedervejen.aarhus.dk/media/1992/vvm-redegoerelse.pdf#page=225). En
decibel kan jo nærmest ikke opfattes, men det var den løgnagtige historie borgere og politikere
blev præsenteret for af forvaltning og rådgivende ingeniør - og endnu værre stadig gør det.

Det er spin af værste skuffe, og en rystende ringe vurdering. Men ikke desto mindre den standard,
nogle rådgivende ingeniører og myndighederne benytter, til stor frustration for alle, der er så
uheldige at blive naboer til en ny vej, og til stor skade for borgernes sundhed.

Man kunne med fordel have lyttet
til [Force Technology](https://podcasts.apple.com/dk/podcast/trafikst%C3%B8j/id1617778738?i=1000556285483): _“læg vejen
så langt væk fra boligbebyggelse som man overhovedet kan.”_

Giber Ringvej Gruppen vurderer, at repræsentationen af vejstøj gennem støjintervaller, der skærer
alt under en specifik tærskelværdi væk, ikke kan og må stå alene. Og som supplement, vil vi
gerne pege
på [støjgeneGIS kort](https://forcetechnology.com/da/artikler/trafikstoj-er-farligt-for-vores-helbred-men-hvad-gor-vi-ved-det),
vist underneden, som en god informativ måde at illustrere en vejs generende effekt på.

![stoejgene-gis.png](/assets/aak-stoejhandlingsplan-2024/stoejgene-gis.png)
<small><center>StøjgeneGIS støjkort</center></small>

[Parterne i Infrastrukturforliget ser samme problematik](https://www.trafikstyrelsen.dk/Media/638388336010294143/Miljoescreening%20st%C3%B8jsk%C3%A6rm%20ved%20Knudshoved.DOCX): "
Parterne er enige om, at der er behov for
en mere helhedsorienteret tilgang til støjbekæmpelse, hvor indsatsen ikke alene sker, hvor en vej
bygges eller udvides, men også fokuserer på de afledte effekter i nærområderne. Derfor ønsker
parterne at indføre et nyt princip - et såkaldt _”støj-tillægsprincip”, der vil betyde, at borgere, der
påvirkes af de afledte effekter, også opnår støj-beskyttelse. Dette nye princip skal være med til at
sikre, at færre borgere generes af trafikstøj."_

## Manglende sikring mod fremtidige støjstigninger

Borgerne bør sikres mod fremtidige støjstigninger, ved at kommunen forpligter sig på max-
grænseværdierne. De bør være “triggervalues” for nye støjtiltag, og dermed være en beskyttelse
af borgerne imod fremtidig sundhedsskadelig støj eller fejlberegninger. Som det er nu, er der
ingen sikring, der byudvikles / laves vej helt til 58 dB grænsen, trafikken er fremskrevet i 10 år,
herefter overskrides grænseværdien. Der er nærmere tale om en garanti for overskridelser. Men vi
er som borgere retsløse, når grænseværdien er overskredet, eller der er fejl i de oprindelige
beregninger.

_**Forslag til politikerne:**_ Sikre borgerne fremadrettet.

_**Forslag til politikerne:**_ Stil krav til at støjberegningerne for fremtidien er på vejens fulde kapacitet.

Giber Ringvej Gruppen bemærker, at eftersom at effekten af den støjdæmpende (og til Giber
Ringvej benytte ‘klimavenlige’)-asfalt er lavere end forventet jvf. Vejdirektoratet, vil mange boliger
formodentlig gå over tærskelværdien på 58 dB, og dermed være berettiget til støjværn i
forbindelse med etableringen af Giber Ringvej, såfremt denne viden allerede dengang var
tilvejebragt.

Yderligere, har Giber Ringvej gruppen en formodning om, at hastigheden der bliver kørt med på
vejen, er højere end den (desværre ikke offentligt tilgængelige) hastighed der benyttes i VVMen,
da [20% kører for stærkt](https://aarhusworks.com/assets/mtm-modsvar/2023-10-MTM-svar-til-giber-ringvej-gruppen.pdf).

Vi finder det relevant, hvis støjhandlingsplanen kunne uddybe, hvilke muligheder borgerne har i
den situation?

## Manglende cost-benefit-analyse

Støjværn er dyrt. Men det er samtidig også et meget effektivt støjtiltag. Pga. dens pris afskrives
det oftest som urealistisk at benytte. Men men men, det kan jo sagtens være, at omkostningen til
støjværn hurtigt er tjent ind qua nedgang i sundhedsudgifter, opgang i huspriser etc.

_**Politisk forslag:**_ Cost-benefit-analysen omtalt i [Støjbekendtgørelsen § 26](https://www.retsinformation.dk/eli/lta/2021/2092#Par26) skal gøres obligatorisk.

Lad os prøve at lave en simpel cost-benefit analyse af et støjværn. I Mårslet har kommunen
vurderet at et støjværn vil koste 5 millioner. Et fornuftigt dimensioneret støjværn vil her dæmpe
støjen op til 10 dB. Et sådant tiltag ville bringe samtlige støjgenerede byboliger ned under WHOs
anbefalede grænse på 53 dB, og formodentligt bringe boligerne foran i landzonen ned under 58
dB.

Så hvad skal der til for at vi er break-even?

[Stressforeningen satte i 2019](https://aarhusworks.com/assets/aak-stoejhandlingsplan-2024/papers/stressforeningen-viden-om-stress-2019.pdf#page=4) en pris på omkostningen for en virksomhed hvis en leder i 50.000
kr. klassen gik ned med stress. Det var en omkostning på op til 4 millioner alene for
virksomheden. Så svaret er, bare en enkel stresssygemelding undgået, vil kunne finansiere det meste af støjværnet.

Det er tankevækkende, at selv hvis der kun var ét hus der fik afhjulpet støjgener, og selvom
støjværnet var dyrere end selve huset, så er der alligevel en hvis sandsynlighed for, at det stadig
kan betale sig for vores samfund at etablere værnet.

## Manglende indsats overfor støj fra store kommunale veje

De største bidragsydere til støjforureningen er de store veje. Så hvad mon indsatsen skal være
der?

Eneste konkrete tiltag overfor støjen fra de store kommunale veje er alm. vedligehold med
støjdæmpende asfalt.

Men som godt illustreret på figuren [s. 23](https://aarhusworks.com/assets/aak-stoejhandlingsplan-2024/handlingsplaner/AAK-2024.pdf#page=23), så er en stor del af vejnettet allerede belagt med dette,
og som tidligere nævnt så er effekten lavere end forventet.

De store veje er tydeligvis opgivet - de adresseres ikke reelt i planen. Snarere tværtimod. Trafikken
ønskes fortættet på indfaldsvejene, støjen vil derfor stige her som naturlig men ikke i planen
nævnt konsekvens.

EU Støjdirektivets hovedformål er at er at undgå eller forebygge vejstøj. Så når vejstøjen bare
bliver højere og højere, så er det fordi lovgivningen er tandløs og myndighederne underprioriterer
indsatsen. Det må stoppe.

Det kunne også være at EU på et tidspunkt indser at Støjdirektivet [ikke leverer de støjreduktioner
som var intentionen](https://www.eea.europa.eu/da/highlights/antallet-af-europaeere-der-eksponeres), og at Danmark helt systematisk forsømmer dette, og derfor giver
lovgivningen tænder – så står vi altså med en enorm støjgæld.

Dette er faktisk allerede under overvejelse:
_“The Commission will consider further actions as described in this report in relation to
implementation improvements and possible measures on noise source reduction.”_ - [On the implementation of the Environmental Noise Directive in accordance with Article
11 of Directive 2002/49/EC](https://eur-lex.europa.eu/legal-content/EN/TXT/PDF/?uri=CELEX:52011DC0321&from=EN#page=13)

_**Politisk Forslag:**_ Giv den ellers tandløse lovgivningen nogle tænder (lokalt for Aarhus), så kurven
over støjbelastede boliger kan knækkes.

Giber Ringvej Gruppen finder generelt at planen er ukonkret. Den mangler en overvejelse omkring
hvor kommunen vil fokusere sin indsats. Hvis vi igen skæver til andre kommuners støjhandlingsplaner, kan man fx finde lister over konkrete indsatsområder, herunder fra Lyngby-
Taarbæk, vist i figuren underneden.

Giber Ringvej Gruppen hæfter sig ved, at en kommune som Lyngby-Taarbæk har 10.100
støjbelastede boliger over 58 dB, og har anvist fem konkrete støjskærme for estimeret 17,1
millioner kr. Til sammenligning har vi i Aarhus kommune 63.500 boliger over 58 dB [afsnit 5, s.12](https://aarhusworks.com/assets/aak-stoejhandlingsplan-2024/handlingsplaner/AAK-2024.pdf#page=12),
og ingen konkrete planer om støjskærme.

Det virker til at Aarhus Kommune for længe siden har sat sig på bagerste række i
støjbekæmpelsesbussen, og tænkt sig at bliver der, til stor skade for os alle sammen.

_**Forslag**_: Der bør i planen for Aarhus være en tabel med alle de store vejsegmenter, med antallet
af borgere der er generet af vejstøj og oplever søvnforstyrrelser. Der skal være et overblik over
antallet af alle de kendte negative helbredseffekter, herunder bl.a. iskæmisk hjertesygdom,
hjerteanfald, sukkersyge, stress, kræft, tinnitus, demens alle pr år og den estimerede ekstra
udgift/år på baggrund af de forøgede risici, og en plan for at sænke støjen for det enkelte
vejsegment. Yderligere, bør der tilføjes en cost-benefit-analyse af planen til at sænke støjen for
det enkelte vejsegment.

## Manglende indsats overfor støj fra motorvejene

Et kig på støjkortet [s.14](https://aarhusworks.com/assets/aak-stoejhandlingsplan-2024/handlingsplaner/AAK-2024.pdf#page=14), afslører nogle af de helt store bidragsydere til støj i kommunen.
Motorvej E45, Aarhus Syd Motorvejen og Djurslandmotorvejen. Men… de er ikke engang nævnt i
planen! Kommunen har slået op i banen og bare givet op overfor støjen der kommer fra
motorvejene.

_**Politisk forslag:**_ Aarhus skal se at komme på banen og gå benhårdt efter at få reduceret
hastigheden til 80 km/t på alle bynære motorveje, samt at gå efter at få støjværn på de relevante
motorvejsstrækninger.

Det vil her være gunstigt, at indgå i et tværkommunalt samarbejde om at at lægge pres på
relevante myndigheder og folketing, fx med Gladsaxe og Gentofte.

Som sidebemærkning vil Giber Ringvej Gruppen tilføje, at 80 km/t ingenlunde er en progressiv og
unaturlig hastighed for bynære motorveje, men blot sund fornuft, og endda brugt på mange
bynære motorveje hos vores fartglade naboer mod syd. Fx er der 80 km/t på motorvejen i
Hamborg, flankeret af tårnhøje lydmure med overhæng samt hele totale overdækninger af
motorvejen, og det samme i Düsseldorf og Köln og sikkert mange andre steder. På
Helsingørmotorvejen ønsker [Gentofte Kommune at sætte hastigheden yderligere ned fra 90 km/t
til 60 km/t](https://gentofte.dk/media/cjtetyl5/forslag_til_stoejhandlingsplan_2024.pdf#page=15).

Alle andre end Aarhus synes altså at være i gang! Og i særdeleshed vores tyske naboer. Næste
gang du kører på A7 mod Hamborg så overvej højden på, samt mængden af støjvolde, og ikke
mindst låget der begynder at tage form over motorvejen i Hamborg. Lad os håbe at forbedringen
af Østjyske Motorvej kunne kaste noget støjreducerende af sig for Aarhus, bare underligt at der
ikke står noget i planen om det. Til gengæld kan vi jo så, som bilister, nyde, at vi ikke støjforurener
så meget, når vi kører forbi Randers, Skanderborg og Silkeborg, der nu alle har betydelige
støjværn ved motorvejen.

## Manglende indsats overfor larmende køretøjer

Det er blevet motorcykeltid igen, og det minder en om, hvor uhørt meget motorcykler
støjforurener. En enkelt motorcykel kan vække tusindvis af mennesker på sin tur. Overvej prisen
for samfundet og omkostningen for folks helbred.

_**Politisk forslag:**_ Lad os inspireret af Paris opsætte automatiske lyd-radarer og også gerne
automatisk trafikkontrol. Bemærk: [I Infrastrukturplanen 2035 er det sat 25 Millioner af til støj-
radarer](https://www.trm.dk/media/q0kl0ne1/udmoentningsgrundlag_for_pulje_til_stoejbekaempelse_final-a.pdf), så det vil være naturligt at lægge sig i kølvandet på dette.

_**Politisk forslag:**_ Forbyd larmende køretøjer og lastbiler om natten og weekender (à la [Schweiz](https://www.bav.admin.ch/bav/de/home/rechtliches/gesetze-verordnungen-staatsvertraege/internationale-vertraege/landverkehrsabkommen/die-inhalte-des-landverkehrabkommens/nacht--und-sonntagsfahrverbot.html))

_**Politisk forslag:**_ Der bør være fokus på at kommunens egne køretøjer er støjsvage fx med
støjsvage dæk (op til 3dB forbedring), og at kommunens leverandører også er det.

## Skoler, daginstitutioner og virksomheder mangler

Mange mennesker i den arbejdsdygtige alder bruger 1/3 af døgnets timer på hverdage på en
virksomhed. Mange børn bruger 1/3 af døgnets timer i skole eller daginstitution. Mange af disse
ligger støjbelastede steder, men hverken skoler, daginstitutioner eller virksomheder indgår ikke i
støjberegningerne [afsnit 5, s.12](https://aarhusworks.com/assets/aak-stoejhandlingsplan-2024/handlingsplaner/AAK-2024.pdf#page=12). Dvs. at antallet af støjbelastede borgere reelt er højere end
rapporten viser. Der er et stort mørketal.

_**Politisk forslag:**_ Skoler, daginstitutioner og virksomheder skal indgå.

## Manglende årlige bevillinger

Støjhandlingsplanen for Aarhus Kommune fremstår ukonkret, svært tilgængelig og
underprioriteret af forvaltningen. Det er mest af alt en copy-paste af den forrige plan med få
justeringer plus et ulæseligt afsnit om støjtiltagenes effekter, og den skriger langt væk af, at der
ikke er afsat tilstrækkelige resurser til udarbejdelsen af den. Det er useriøst, at det eneste
anerkendende nik i retning af alle de sundhedsskadelige konsekvenser som forskningen har
tilvejebragt i det seneste årti, er det ulæselige kapitel 9. Det er den mest blodfattige og
indholdsmæssige ringe plan af samtlige støjhandlingsplaner der pt. er sendt i høring, herunder
Gladsaxe, Gentofte, Lyngby-Taarbæk.

Men det er måske også forståeligt, når området er lavt prioriteret og ikke får bevilliget nogle
penge. I Giber Ringvej Gruppen mener vi ikke, at vi har råd til at blive ved med at forsømme
støjområdet.

_**Politisk forslag:**_ Der skal sættes betydelige faste årlige bevillinger af til støjreducerende indsatser
og der skal sættes resurser af til at udarbejde en ordentlig plan.

## Aarhus som 'City 30' by?

Vi står snart i en situation hvor de fleste mennesker i Aarhus Kommune er belastet af støj over
WHOs stærkt anbefalede grænse på 53 dB — 168.880 personer i den “lovbestemte del af
kortlægningen” + dem i resten af kommunen + personer udsat for vejstøj i virksomheder /
daginstitutioner / skoler. Det virker umiddelbart som et uoverskueligt stort projekt at få bragt
støjen bare lidt ned, men er det nu også det?

Prøv at overveje, om vi godt kunne tænke os følgende, effekter af et tiltag.

_“Traffic fatalities and serious road crash figures dropped considerably in the first year of
implementation, and the average travel speed on roads also reduced, even on roads that did not
see any change to their speed limit. The average journey times of motorists and public transport
changed only marginally, implying a steadier traffic flow compensating for the lower driving speed.
There were, however, considerable reductions in noise pollution, by up to 50% compared to
previous traffic noise levels. Cyclists’ figures also increased, with 23% more cyclists in the
morning traffic peak and 13% more in the evening traffic peak.”_

Det er [resultatet af ‘City 30’ i Bruxelles](https://urban-mobility-observatory.transport.ec.europa.eu/resources/case-studies/brussels-city-30-changing-mobility-model-calmer-city-safe-roads-and-less-noise_en).

‘City 30’ betyder at 30 km/t er udgangspunktet i byen - altså et nyt 50km/t. Resultaterne fra ‘City
30’-områderne er velunderbyggede, evidensbaserede og i særklasse.

De viser således et drastisk fald i trafikuheld, mindre trafik, mindre forurening, øget cyklisme og
dermed lavere sundhedsudgifter og ikke mindst et markant fald i vejstøj, og det, endda med stort
set uændret rejsetid (10 - 15 sek tillægstid for 5-10km i Bruxelles), samtidig er den folkelige
opbakning efter en indkøringsfase stor.

_“Nobody even dreams of questioning the 30 km/h limit: a July 1992 survey showed that only 30%
of residents were in favour of the 30 Zones before they were introduced, yet only 8 months later
the satisfaction rate already stood at 52%, reaching 81% in 2002.”_ - [City 30 - Graz](https://city30.brussels/other-30-cities-graz-austria)

‘City 30’-områderne er simpelthen blevet et meget bedre sted at bo.

‘City 30’-modellen i hele Aarhus-området er en realistisk mulighed for at skære den oplevede støj
ned med op til 50%. Dette er velunderbygget både af 'City 30', men også i [analyserne for ‘Silent
City’](https://gate21.dk/wp-content/uploads/2023/11/Hastighedsnedsaettelse-og-trafikstoej_2_Analyse.pdf).

Hastighederne kunne være således: 30 km/t i udgangspunktet, 50 km/t på indfaldsvejene,
ringvejene samt de bynære dele af alle kommunale veje (såsom Giber Ringvej ved Mårslet og
Tranbjerg, Landevejen i Tranbjerg, Hovedvejen i Kolt/Hasselager og Grenåvej ved Skæring), og 80
km/t på samtlige motorveje rundt om Aarhus.

Overraskende mange europæiske byer er allerede 'City 30’-byer: Paris, Bologna, Lille,
Amsterdam, Bruxelles, Graz, Grenoble, Valencia, Zürich, Lille, Edinburgh for at nævne nogle af
dem.
